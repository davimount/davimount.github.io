di

Davide **Mantovani** (@davimount)

Marco **Porcaro** (@s198350)

Simone **Villa** (@simonevilla)

***

### Contesto
Sulla città di Torino incombe una minaccia. I servizi segreti hanno bisogno dell’aiuto di più agenti possibili per proteggere gli ignari cittadini. Gli agenti devono essere addestrati e fidati. I giocatori dovranno affrontare un training per dimostrare di essere all’altezza.
Una volta reclutati inizierà la vera protezione della città con la raccolta di informazioni, la pianificazione e il compimento delle missioni vere e proprie, in solitaria o in gruppo.

## Sinossi
Una comunità di cracker finora sconosciuta ma ben organizzata, sembra stia pianificando attacchi nelle principali città italiane. Nonostante la loro abitudine a operare online, questa volta gli attacchi non sono virtuali. Sono stati intercettati brandelli di conversazioni in cui diversi membri dell’organizzazione si passavano informazioni sulla costruzione di ordigni, ed è apparsa anche qualche foto di ordigni completi.
Sembra che il loro scopo sia quello di attaccare la società dalle fondamenta, servendosi anche di mercenari senza scrupoli.
Un agente dei servizi segreti italiani sta cercando di infiltrarsi nel gruppo. Al momento è riuscito solo a ricevere qualche informazione frammentaria. Quel che appare certo è che il gruppo non ha un capo, i loro obiettivi vengono scelti dal cosiddetto Collettivo: l’assenza di un obiettivo unico e l’ignoto piano generale li rende imprevedibili e non si sa quanti siano. Di loro si conoscono solo il nome, The Blue Tide, e il Manifesto, apparso online da pochi giorni. Il profilo psicologico, incompleto e basato su pochi indizi, li raffigura come inclini alla vendetta e pronti al contrattacco; per ogni attentato sventato, potrebbero organizzarne molti altri.
Dal delirante Manifesto, unico documento certo prodotto da loro, il motto unificante sembra essere rifondare la cultura del paese abbattendone simboli e istituzioni, senza alcun rispetto per la vita dei non adepti.
Tra i loro possibili obiettivi figurano i palazzi del potere ma anche i simboli culturali. Monumenti, basiliche, banche, piazze: non fanno distinzione.
L’infiltrato è riuscito a scoprire che usciranno allo scoperto tramite un sito web e cercheranno consensi sui social network.
I Servizi Segreti hanno bisogno dell’aiuto di più agenti possibili per proteggere gli ignari cittadini e hanno deciso di iniziare un progetto, denominato Protocollo 32.
La necessità di un grande numero di agenti, unita all’imperativo di non disseminare il panico tra la popolazione, ha spinto i servizi segreti a creare una complessa infrastruttura di reclutamento di agenti, nascosta sotto le sembianze di un gioco per smartphone.
Gli aspiranti operativi devono essere addestrati e fidati, per questo i giocatori dovranno affrontare un training per dimostrare di essere all’altezza.
Una volta reclutati inizierà la vera protezione della città, che li vedrà sul campo a raccogliere informazioni, riscoprire luoghi e la loro storia, pianificare e compiere missioni vere e proprie, in solitaria o in gruppo.
